---
title: Najnudniejsze sposoby na nudę
date: 6 maj 2021
author: Aleksandra Rodzinka
image: articles_photo/Bored.jpeg
---


### Uważasz, że bardziej znudzonym niż ty w tym momencie nie można być? Wszystkie zajęcia wydają się niewystarczająco atrakcyjne, żeby się nimi zająć? Udowodnię ci, że się mylisz (przede wszystkim dlatego, że czytasz właśnie mój artykuł) oraz że istnieją aktywności, które potrafią spotęgować już istniejące poczucie nudy.

Wpadając w pułapkę nudy, próbujemy znaleźć zajęcie, które nas od niej uwolni. Nigdy odwrotnie. Nikt nie próbuje wymyślić czegoś, co znudziłoby go jeszcze bardziej. A przecież właśnie wtedy można uświadomić sobie, że w sumie to nasza nuda nie jest jeszcze najgorsza, że zawsze może być gorzej. W tym momencie powinniśmy z założenia poczuć się lepiej.



## Najoczywistsze

Niektóre czynności nasuwają się automatycznie, kiedy słyszymy termin: nuda. Z pewnością większość myśli wtedy o kolejkach, w których stoimy każdego dnia w różnych miejscach: sklep, poczta, apteka, u lekarza, czy nawet w korku (kolejka samochodów). Czasem, jeśli potrzebujemy coś załatwić „trzeba swoje odczekać”. Można myśleć o tym jako o koszcie, który ponosimy, inna jest tylko waluta – nasz czas, zresztą najrówniejsza, bo wszyscy mamy jej tyle samo. W tym wypadku jest jakieś wytłumaczenie, cel tych nudnych zajęć. Nie jest więc jeszcze najgorzej.


## Trochę mniej oczywiste

Inne czynności przychodzące na myśl to poświęcanie swojego czasu na nieinteresujące nas czynności. Te już z naszej perspektywy są bardziej bezcelowe, jednak większość z nich można uniknąć, nie są obowiązkowe. Możliwości jest tu bardzo wiele (oczywiście z założeniem, że temat, którym się zajmujemy jest dla nas nieciekawy):
- prezentacje PowerPoint na lekcje wychowania fizycznego,
- przepisywanie notatek z podręcznika do zeszytu,
- uczestniczenie w rozmowach na nieznane dla nas tematy np. humanisty na temat aberracji chromatycznej lateralnej,
- gry planszowe – Chińczyk?
- inne zajęcia, w których nie widzimy żadnego celu.



## Moja lista

Każdy z pewnością mógłby dołożyć tu coś od siebie. Pomysłów jest naprawdę wiele. Jednak wymienione powyżej są bardzo pospolite, a im więcej takich czynności znajdziemy, tym lepiej poczujemy się, czytając je w czasie nudy. Działania, które moim zdaniem można uznać za tak nudne, że aż irytujące, z którymi niestety niezależnie od nas spotykamy się w życiu codziennym to:
1. Czekanie, aż strona internetowa się załaduje w Internet Explorerze.
2. 30- sekundowe reklamy, filmiki wprowadzające przed właściwym materiałem, których nie można przewinąć.
3. Zdjęcia jedzenia w mediach społecznościowych.
4. Obserwowanie, jak rośnie bambus.
5. Czekanie na połączenie z telefoniczną rejestracją w przychodni lekarskiej („jesteś 124 w kolejce
oczekujących”).
6. Czytanie instrukcji odkurzacza.
7. Oglądanie partii szachowej.
8. Rozmowa na ulicy o pogodzie z przypadkowo spotkanym starym znajomym.
9. Czekanie aż piekarnik się nagrzeje.
10. Zwiedzanie zabytków z niewykwalifikowanym przewodnikiem.
11. Telewizyjne programy sprzedażowe. (Kto nie potrzebuje robus spray mopa?)
12. Oglądanie wygaszacza ekranu (kulka odbijająca się od krawędzi).


## Każdy jest inny

Niektóre z powyższych pomysłów mogą okazać się akurat dla ciebie atrakcyjne i może docelowo nie tylko poczujesz się lepiej ze swoją nudą, ale nawet znajdziesz sposób, aby jej zaradzić. Każdy ma inne zainteresowania, więc naturalna jest subiektywność tego tekstu.
Teraz pozostaje ci tylko jedno: stworzenie własnej listy, która będzie pomocą, ilekroć poczujesz nudę. Gorzej, jeśli akurat będziesz wykonywać czynność na niej wymienioną...

